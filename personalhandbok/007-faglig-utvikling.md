# 7. Faglig utvikling

Å få utvikle seg faglig er etter vår mening en av de viktigste aspektene
ved et langt yrkesliv.
Verden og ikke minst fagområdene våre utvikler seg raskere og raskere
og det gjelder om å følge med for å unngå å bli akterutseilt.

Er du konsulent sitter det viktigste verktøyet ditt mellom ørene.
Du skal hele tiden kunne levere den beste løsningen på alle områder;
mest mulig robust til laveste pris.

Vi ønsker at alle skal være sitt eget ansvar bevisst - 
din faglige utvikling er Apparat helt avhengig av, 
og selskapet vil tilrettelegge for dette i så stor grad som mulig der vi kan.
Det forventes at du selv tar ansvar for din egen faglige utvikling.

Har du andre idéer eller ønsker til faglig utvikling for deg eller oss som selskap, 
så oppfordres du til å ta kontakt med andre i selskapet for å skape en god diskusjon.
På den måten kan kanskje din idé bli til noe stort.

## Konferanse

Konferanse er en meget god måte å få god læring komprimert på få dager. 
Det er ofte her man får de beste nye faglige inntrykkene 
som skaper grobunn for en ny interesse eller lyst til å lære mer.
På konferanser er det rik mulighet for å bli kjent med likesinnede 
innen for spesielle emner 
eller få treffe menneskene bak verktøyene man bruker til daglig 
og få mer innsikt eller stille de spørsmål man måtte ha.

Aller helst anbefaler vi våre ansatte å reise til utlandet om mulig,
for å skape et godt faglig nettverk utenfor sine normale kretser. 

Konferanser er lønnet med fast- og garantilønn, men gis ikke provisjon. 

Det forventes også at man bestiller tidlig og nøkternt. 
Det er hvert enkelt sitt ansvar å besørge en fornuftig faglig plan, 
og at denne ivaretas gjennom en slik konferanse. 

Husk på at det er mulig for nærmeste leder å si nei 
dersom den faglige utviklingen ikke er vist sterk nok, 
eller at det passer dårlig i forhold til selskapets eller kundens behov.

## Apparatdager

For å gi de ansatte en mulighet til å gjøre noe sosialt sammen
og kanskje samtidig få litt faglig påfyll,
har vi et konsept vi kalle for _Apparatdager_.

Apparatdager er dager der alle i selskapet samles i lokalene våre
og vi bruker dagen på å gjøre noe sammen.
Dagene må ha et visst faglig innhold, men rammene er vide,
og de kan handle om alt fra lodding til yoga.

Som regel er Apparatdager en halv dag fra kl 13 til 17.
Vi avslutter dagen med felles middag
og de som vil kan fortsette etterpå med dagens prosjekt
(dersom emnet tillater det)
eller slappe av med snacks, spill og musikk.

Vi tilstreber å ha Apparatdag ca en gang i måneden.
Alle idéer til emner er velkomne
og det er svært positivt om man avholder en Apparatdag.

## Kurs

Kurs er en god måte å lære seg helt spesifikke emner eller verktøy
fra folk som vet hva de snakker om.
Kanskje til og med bli sertifisert innenfor et område.
Kurs kan tas på mange forskjellige måter,
fra online kurs på diverse portaler for kurs,
til fysiske kurs i klasserom.

Som oftest vil behovet for kurs oppstå 
hvis man blir stilt overfor nye og ukjente verktøy ute hos kunden.
Her kan et kort og intenst kurs være nyttig for å ha god ballast 
når man møter til oppdraget.

Kurs kan også være en god måte å pusse på CVen hvis man er uten oppdrag.
Med flere verktøy i beltet kan man bli en enda bedre kandidat til et oppdrag,
eller kanskje det kan være en god mulighet til å endre retning til et annet fagfelt.

## Meetups og faglig engasjement

I Apparat verdsetter vi vitensdeling veldig høyt.
Vi oppfordrer alle ansatte til å delta aktivt på sosiale, 
faglige arrangement i nærmiljøet, Meetups.

Vi ønsker at lokalene våre brukes mest mulig - også utenfor arbeidstid.
Blant annet derfor har Apparat sin egen Meetup - 
[Apparat dev & design](https://www.meetup.com/Apparat/),
som vi håper kan bidra til et aktivt faglig miljø i Bergensområdet.
Apparat sponser også gjerne relevante Meetups
med penger til mat og drikke i tillegg til bruk av lokalene og utstyr.

Det er også svært positivt å holde Meetups.
Hvis du har en idé til noe du kan dele på en Meetup
er du mer enn velkommen til å benytte lokaler og utstyr
samt å søke om sponsing av mat og drikke.
